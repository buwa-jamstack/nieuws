---
title: Vogelgriep onder grote sterns
resources: []

---

{{< figure src="./images/GroteStern_Robbengat_JDB-DSC_2842.jpg"  title="Grote Stern" class=right width=350 >}} 
**Bureau Waardenburg onderzoekt sinds 2009 grote sterns. Met behulp van drones, camera’s en dataloggers volgen wij jaarlijks een groot aantal kolonies in Nederland, maar ook in Groot-Brittannië. Dit doen wij in het kader van projecten zoals de monitoring van de Natuurcompensatie Tweede Maasvlakte, de ontwikkelingen met betrekking tot offshore windparken in Europa en het onderzoek naar het wel en wee van kustbroedvogels in het algemeen.** 

## Influenza
Het broedseizoen van grote sterns in 2022 verliep echter catastrofaal. Na één van de grootste uitbraken van vogelgriep in wilde en gehouden vogels afgelopen winter in Europa, werden ook kolonievogels gedurende het broedseizoen getroffen door hoogpathogeen aviaire influenza van het type H5N1 [(zie eerder verschenen artikel)](https://www.nature.com/articles/d41586-022-01338-2). Dit betrof onder meer kroeskoppelikanen in Griekenland en jan-van-genten en grote jagers in Schotland. Begin juni werden ook grote stern kolonies in Duitsland, Denemarken, België, Frankrijk, het Verenigd Koninkrijk en Nederland zeer hard geraakt, zo ook onze onderzoekkolonies. {{< figure src="./images/Grote jager2.jpg"  title="Grote jager" class=right width=350 >}} 
Onder de duizenden dode grote sterns bevonden zich vele tientallen vogels die wij de afgelopen jaren hebben geringd, en ook drie van de 24 vogels die we met GPS-loggers volgden. [Vogelgriep-deskundigen waarschuwen](https://www.efsa.europa.eu/nl/efsajournal/pub/7415) dat het niet uitgesloten kan worden dat ook de komende jaren het hoogpathogene vogelgriepvirus in Europa blijft circuleren en wederom vooral kolonievogels geraakt kunnen worden.


## Kennis
Het is van groot belang om inzicht te krijgen in het verloop van deze vogelpandemie en de gevolgen voor de grote stern populatie. Daarom stelt Bureau Waardenburg haar kennis over deze soort en de grote dataset met kleurringgegevens, opgebouwd met het Instituut voor Natuur en Bos Onderzoek (België) en Deltamilieu Projecten, beschikbaar. Deze kennis kan hopelijk helpen met het voorkomen of beperken van toekomstige uitbraken onder grote sterns en andere kolonievogels. Onze medewerkers zijn momenteel vertegenwoordigd in diverse (internationale) initiatieven en stuurgroepen om een gecoördineerde inventarisatie op te zetten van de sterfte in Europa. Het doel hiervan is om gedegen onderzoek naar de verspreiding van het virus in de verschillende landen vorm te geven en de uitwerking van de sterfte op de populatie te onderzoeken.

Voor meer informatie kunt u contact opnemen met <a href="mailto:r.c.fijn@buwa.nl">Ruben Fijn</a>